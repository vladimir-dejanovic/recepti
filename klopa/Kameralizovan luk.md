# Kameralizovan luk

## KOBASICE SA KARAMELIZOVANIM LUKOM I JABUKAMA

Idealan obrok za hladne jesenje dane! 


Bez puno filozofije, garantujem vam savršeni ručak - kobasice i crni luk su stari znanci, a jabuka u ovoj kombinaciji je tačka na i. Ako do sad niste probali karamelizovani luk, ne znate šta propuštate. To savršenstvo od ukusa je najbolji "začin" svakom mesu, a odlično ide i uz palentu.

Najvažniji savet koji mogu dati je da luk pržite na laganoj vatri, kako bi pustio svoje prirodne sokove i slatkoću. Nikada ne karamelizujete luk u velikim količinama, jer će se on prilikom prženja više udinstati nego upržiti.

Ako želite da izostavite jabuke, onda vam savetujem da kobasicu i luk, sa dodatkom senfa fino upakujete u neku dobru kiflu ili somun :)

A kad smo kod kobaja, preopručujem vam da pročitate članak objavljen u časopisu MEZZE (str. 58-61.) o najboljim Zemunskim (a i šire) kobasicama!

 
## Kobasice  sa  karamelizovanim  lukom  i  jabukama

za 2 osobe

Sastojci:

3 glavice crnog luka
2 srednje jabuke
20 g  putera
4 ravne kašike smeđeg šećera
5 kašika aceto balsamica
prstohvat soli
biber

4 sveže roštiljske kobasice


### Priprema:

Luk isecite na četvrtine, pa na rebarca. Jabuke ogulite i isecite na osmine.

U tiganj sipajte par kašika ulja i stavite puter. Kada se masnoća zagrejala, dodajte crni luk i prstohvat soli. Pržite ga na laganoj vatri, uz često mešanje dok luk potpuno ne omekša, oko 15 minuta. Prženjem na laganoj vatri luk pušta slatkoću i ne zagoreva. Ako vam se omakne i luk počne da zagoreva, sipajte vrlo malu količinu vode.

Kada je luk omekšao, dodajte šećer, balzamiko i jabuke. Dinstajte dok tečnost ne ispari i pretvori se u karamel.  Dodajte malo bibera radi pikantnosti.

Ispržite kobasice i poslužite sa karamelizovanim lukom i jabukama.